#originalArticleHeadline 
गंगनहर में गिरने से जनरेटर ऑपरेटर की मौत
#originalArticleBody
सिखेड़ा (मुजफ्फरनगर)। गंगनहर पर निर्माणाधीन सेतु पर काम कर रहे सेतु निगम में तैनात जनरेटर ऑपरेटर की गंगनहर में फिसलकर गिरने से मौत हो गई। यह वीडियो/विज्ञापन हटाएं उत्तराखंड के जनपद हरिद्वार के बहादराबाद निवासी विजयपाल (55) पुत्र ज्योतिष सेतु निगम में जनरेटर ऑपरेटर पद पर कार्यरत था। वर्तमान में सेतु निगम द्वारा सिखेड़ा में गंगनहर पर नए पुल का निर्माण कराया जा रहा है, जिसमें विजयपाल की भी ड्यूटी लगी थी। विभागीय जेई मोहम्मद हुसैन ने बताया कि शुक्रवार शाम करीब सात बजे काम खत्म करने के बाद विजयपाल साथी कर्मचारियों के साथ गंगनहर किनारे खड़े होकर हाथ-मुंह धो रहा था। इसी दौरान अचानक पैर फिसलने से विजयपाल गंगनहर में जा गिरा, जिसे तत्काल ही साथियों ने हाथ पकड़कर बाहर निकाल लिया, लेकिन दहशत के चलते वह अचेत हो गया। तत्काल विजयपाल को जिला अस्पताल ले जाया गया, जहां डॉक्टरों ने उसे मृत घोषित कर दिया। सूचना पर विजयपाल के परिजन भी जिला अस्पताल पहुंच गए, जिसके बाद पुलिस ने शव को कब्जे में लेकर मोर्चरी भेज दिया।
#article_date
Fri, 10 May 2019 11:31 PM IST
#articleAuthor
मेरठ ब्यूरो