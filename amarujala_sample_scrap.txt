#originalArticleHeadline 
पटना में दिग्गजों का जमावड़ा: चिराग के घर आए चाचा पशुपति पारस, राम विलास पासवान को दी श्रद्धांजलि
#originalArticleBody
विस्तारपूर्व केंद्रीय मंत्री रामविलास पासवान की पहली पुण्यतिथि आज मनाई जा रही है। पटना के कृष्णापुरी स्थित लोजपा नेता चिराग पासवान के आवास पर बरसी का आयोजन किया जा रहा है। केंद्रीय मंत्री और लोक जनशक्ति पार्टी के नेता पशुपति कुमार पारस पटना स्थित चिराग पासवान के घर पहुंचे और एलजेपी के संस्थापक और अपने बड़े भाई राम विलास पासवान को पहली पुण्यतिथि पर श्रद्धांजलि दी। इस मौके पर बिहार के राज्यपाल फागू चौहान भी पटना स्थित चिराग पासवान के घर पहुंचे और उन्होंने भी श्रद्धांजलि दी। प्रधानमंत्री नरेंद्र मोदी ने रामविलास पासवान को श्रद्धांजलि दी है। पीएम मोदी ने पत्र लिखकर रामविलास पासवान के जीवन को याद करते हुए उन्हें श्रद्धांजलि दी चिराग पासवान ने प्रधानमंत्री का आभार जताया है। प्रधानमंत्री ने अपने पत्र में लिखा है, 'देश के महान सपूत, बिहार के गौरव और सामाजिक न्याय की बुलंद आवाज रहे स्वर्गीय राम विलास पासवान जी को मैं अपनी भावभीनी श्रद्धांजलि अर्पित करता हूं। यह मेरे लिए बहुत भावुक दिन है। मैं आज उन्हें न केवल अपने आत्मीय मित्र के रूप में याद कर रहा हूं बल्कि भारतीय राजनीति में उनके जाने से जो शून्य उत्पन्न हुआ है, उसे भी अनुभव कर रहा हूं। स्वतंत्र भारत के राजनीतिक इतिहास में पासवान जी का हमेशा अपना एक अलग स्थान रहा। वे एक बहुत ही सामान्य पृष्ठभूमि से उठकर शीर्ष तक पहुंचे।' पीएम मोदी का कहना है कि जो युवा राजनीति के जरिए देश सेवा करना चाहते हैं वह पासवान जी के जीवन से काफी कुछ सीख सकते हैं। पीएम मोदी ने पत्र में आगे लिखा, 'एनडीए सरकार के 6 वर्षों में भी उन्होंने इसी ऊर्जा के साथ स्वयं को जनहित से जुड़े निर्णय के लिए समर्पित रखा। आज जो युवा राजनीति को जानना और समझना चाहते हैं या फिर राजनीति के जरिए देश सेवा करना चाहते हैं पासवान जी का जीवन उन्हें काफी कुछ सीख सकता है।' चिराग पासवान ने पीएम का जताया आभार चिराग ने पीएम मोदी के पत्र को फेसबुक पर शेयर करते हुए लिखा कि पिता जी की बरखी के दिन आदरणीय प्रधानमंत्री नरेंद्र मोदी जी का संदेश प्राप्त हुआ है। सर, आपने पिता जी के पूरे जीवन के सारांश को अपने शब्दों में पिरो कर उनके द्वारा समाज के लिए किए गए कार्यों का सम्मान किया है व उनके प्रति अपने स्नेह को प्रदर्शित किया है। यह पत्र मेरे और मेरे परिवार को इस दुःख की घड़ी में शक्ति प्रदान करता है। आप का स्नेह व आशीर्वाद हमेशा बना रहे।
#article_date
Sun, 12 Sep 2021 02:21 PM IST
#articleAuthor
प्रशांत कुमार झा
